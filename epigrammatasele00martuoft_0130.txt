M. VAL. MARTIALIS

LI

Hic, qui libellis praegravem gerit laevam,

notariorum quem premit chorus levis,

qui codicillis hinc et inde prolatis

epistolisque commodat gravem voltum

similis Catoni Tullioque Brutoque, 5
exprimere, Rufe, fidiculae licet cogant,

have Latinum, χαῖρε non potest Graecum.

si fingere istud me putas, salutemus.

LII

Quae mihi praestiteris memini semperque tenebo.
cur igitur taceo, Postume? Tu loqueris.
incipio quotiens alicui tua dona referre,
protinus exclamat ‘Dixerat ipse mihi.²
Non belle quaedam faciunt duo: sufficit unus 5
huic operi: si vis ut loquar, ipse tace.
crede mihi, quamvis ingentia, Postume, dona
auctoris pereunt garrulitate sui.

LIII

Colchida quid scribis, quid scribis, amice, Thyesten?
quo tibi vel Nioben, Basse, vel Andromachen?

materia est, mihi crede, tuis aptissima chartis
Deucalion vel, si non placet hic, Phaethon.

LIV

Extemporalis factus est meus rhetor:
Calpurnium non scripsit, et salutavit.

LI hab. T 6 'expremere ΛΑ 7 potes CA 8 salutem
TZIJI hab. TR 7 dones CA

LIII ltab. T 1 quid scribis quod scribis CA 2 quod T
4 vel AACA: aut BA

