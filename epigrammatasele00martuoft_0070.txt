M. VAL. MARTIALIS

LXXXIX

Quod nimio gaudes noctem producere vino‘
ignosco: vitium, Gaure, Catonis habes.

carmina quod scribis Musis et Apolline nullo
laudari debes: hoc Ciceronis habes.

quod vomis, Antoni: quod luxuriaris, Apici. 5
quod <balatro es> vitium dic mihi cuius habes?

XC
Quintiliane, vagae moderator summe iuventae,
gloria Romanae, Quintiliane, togae,
vivere quod propero pauper nec inutilis annis,
da veniam: properat vivere nemo satis.
differat hoc patrios optat qui vincere census 5
atriaque inmodicis artat imaginibus.
me focus et nigros non indignantia fumos
tecta iuvant et fons vivus et herba rudis.
sit mihi verna satur, sit non doctissma coniunx,
sit nox cum somno, sit sine lite dies. 10

XCI
Rerum certa salus, terrarum gloria, Caesar,
sospite quo magnos credimus esse deos,
si festinatis totiens tibi lecta libellis
detinuere oculos carmina nostra tuos,
quod fortuna vetat fieri permitte videri, 5
natorum genitor credar ut esse trium.
haec, si displicui, fuerint solacia nobis,·
haec fuerint nobis praemia, si placui.

LXXXIX hab. T; vv. 1-2 hab. R
XC hab. T; vv. 9—10 hab. R 7 focus] rogus CA
XCI 3 festinantis ΒΑ

